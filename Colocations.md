# Общи условия за услугата „Колокация на комуникационно оборудване“, предоставяна от init Lab

С настоящите условия за ползване се определят и регулират отношенията на ГС
„ИНИТ ЛАБ“, наричано по-долу и за краткост „Доставчик“ или „init Lab“ и всеки
негов член, желаещ да се възползва от предлаганата от Сдружението услуга
„Колокация на комуникационно оборудване“, наричан по-долу и за краткост
„Потребител“.

Всеки Потребител, ползващ предоставяните от Доставчика услуги, се съгласява да
спазва посочените по-долу Общи условия, като договорът между Доставчика
и Потребителя се счита за сключен от момента на изразяване в писмена форма на
съгласието на Потребителя с тези Общи условия.

## Предмет на договора

init Lab се задължава при съществуваща възможност и срещу увеличение на членския
му внос да осигури на Потребителя услугата „Колокиране на комуникационно
оборудване“, която се състои в:

1. Свързаност с Интернет
   * 1 (един) IPv4 адрес.
   * 1 (една) подмрежа с 64-битов префикс IPv6 адреси.
   * Трафик с негарантирана скорост.
2. Място в комуникационен шкаф (rack).
3. Електрическо захранване.
   * В зависимост от мощността на оборудването, с UPS или без.

## Увеличение на членския внос

За колокация на едно хардуерно устройство, чиято мощност не надвишава 150W и
което може да бъде монтирано в рамките на две стандартни единици за монтиране в
комуникационен шкаф (2U), увеличението на членския внос е 30 (тридесет) лева. За
по-малки или по-големи устройства или такива с по-висока или много ниска
консумация на електроенергия, увеличението се определя от Управителния съвет на
init Lab.

## Промени в общите условия

1. С оглед периодичното допълване и модификации на услугите, предоставяни от
   Доставчика, тяхното усъвършенстване и разширяване, както и във връзка с
   възможни законодателни промени, които рефлектират върху тях, Общите условия
   могат да бъдат променяни едностранно от init Lab. Тази промяна може да се
   извършва и при изменение на вида, естеството или технологията на
   предоставяните услуги, при прекратяване предоставянето на определени услуги,
   както и при изменение във финансовите условия.

2. При извършване на промени в Общите условия, Доставчикът ги довежда до
   знанието на Потребителя чрез публикуването им на Уебсайта
   initlab.org. Доставчикът предоставя на Потребителя двуседмичен срок да се
   запознае с промените в Общите условия, след което те влизат в действие.

## Права и задължения на init Lab

1. init Lab предоставя услугите на Потребителя, съгласно Общите условия за
   услугата „Колокация на комуникационно оборудване“.
2. Услугите на init Lab могат да бъдат използвани от Потребителя само и
   единствено за дейност, която не е забранена от законите на Република
   България, не противоречи на морала и добрите нрави и не уронва престижа и
   доброто име на Доставчика. init Lab си запазва правото да откаже/прекрати
   предоставянето на услуги, ако има основателни съмнения, че Потребителят не
   спазва или няма да спази тези изисквания.
3. За планирани профилактики init Lab предупреждава потребителите поне 24 часа
   предварително.

## Права и задължения на Потребителя

1. Потребителят е длъжен да заплаща членския си внос в сроковете, определени в
   Устава на init Lab.
2. Потребителят е длъжен да не допуска от устройствата му да се извършват
   действия, които нарушават нормалната операция на мрежата, сигурността на
   мрежата или законите на Република България, които включват но не се
   ограничават до:

   * Разпространение на непоискани електронни съобщения (SPAM);
   * Разпространение на зловреден софтуер;
   * Извършване на незаконна дейност;

3. Потребителят се задължава да не допуска неоторизиран достъп на трети лица до
   софтуера, работещ на устройствата му.

## Отговорност. Ограничаване на отговорнстта

1. init Lab не носи отговорност за извършени действия от колокираното
   оборудване.
2. init Lab не носи отговорност за колокираното оборудване.
3. init Lab не дава никакви гаранции за свързаността с Интернет или
   електрозахранването на колокираното оборудване.
4. За незаконни действия, извършени от колокирано оборудване, важи в пълна сила
   [правилникът](Правилник.md) на init Lab.

## Прекратяване на договора

1. Всяка една от страните може да прекрати сключения договор с писмено изявление
   към другата страна.
2. Всяка една от страните може да прекрати сключения договор едностранно при
   неспазване на Общите условия от другата страна.
