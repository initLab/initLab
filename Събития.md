# Правилник за организиране на събития в init Lab

## Общи

1. Събития се организират от членове на Лаба или с помощта на такива.
   Организатор е лицето или организацията, която инициира събитието и носи
   отговорност при неспазване на настоящия Правилник.
2. Всяко Събитие трябва да присъства в календара със събития на Лаба.
3. Членовете с права за добавяне на събития в календара следва да запознаят
   Организатора с и да следят за изпълнението на настоящия Правилник.
4. Събития се организират на базата на правилото „първият печели“ – ако вече има
   организирано събитие за същата зала и време, то не подлежи на оспорване,
   освен при изрично съгласие от неговия Организатор.

## Ограничения

1. Преди да се обяви събитие за дадена дата се гледа календара на Лаба
   https://initlab.org/events/, и ако няма друго събитие за същата зала и дата
   може да се планира ново такова, ако не противоречи на останалите правила.
2. Ако дадено събитие е шумно, с много участници или създава друго потенциално
   смущаващо реда обстоятелство, следва да се съобрази с другите събития,
   провеждащи се по същото време в Лаба.
3. Ако събитето е от тип „частно парти“, например за рожден ден или друг
   празничен повод, то следва да бъде предварително одобрено с единодушно
   гласуване от Управителния Съвет (Съвета) на Лаба. При такива събития следва
   помещенията „хаквариум“, „работна стая“ и „студио“ да бъдат заключени като
   преди това Организаторът е прибрал всички ценни вещи на Лаба в тях.

## Чистота

1. Организаторите на събития се задължават да оставят Лаба в по-добър вид от
   този, в който са го намерили.
2. Организаторите следва да съберат боклука, оставен от техните гости, и да
   измият чашите и съдовете, използвани от тях.
3. Организаторите на безплатни събития следва да изчистят пода и подредят залата
   след събитията си или при моментна невъзможност до обяд на следващия ден.

## Заплащане

1. Безплатни събития, одобрени от Съвета, не плащат наем.
2. Платени събития се таксуват с 30% от общата сума, събрана от организаторите им.
3. Минималната такса за платени събития в голямата / малката зала са съответно:
  - до 2 часа - 30 лева / 20 лева
  - до 4 часа - 50 лева / 35 лева
  - цял ден - 80 лева / 50 лева
  - уикенд - 140 лева / 90 лева
